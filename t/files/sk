Kým v súčasnosti platí zamestnávateľ odvody za zamestnanca vo výške 35,2 % z jeho hrubej mzdy, po novom bude zamestnávateľ po prijatí dlhodobo nezamestnaného platiť počas jedného roka len sociálne odvody v sume 1,05 %. Pôvodne dlhodobo nezamestnaný však bude môcť dostávať v hrubom najviac 536 eur, čo je 67 % z priemernej mzdy na Slovensku. "Je to konštanta, ktorá je používaná v celej Európskej únii a my sme ju len prebrali,“ povedal minister práce a sociálnych vecí Ján Richter. Týmto opatrením by sa mal parlament zaoberať už na svojej októbrovej schôdzi.

Takýto zamestnanec bude len garančne a úrazovo poistený zamestnávateľom. Dlhodobo nezamestnaný bude pri nájdení si práce od odvodov úplne oslobodený, kým v súčasnosti zamestnanec platí z hrubej mzdy odvody vo výške 13,4 %. Tieto osoby tak nebudú dôchodkovo, ani nemocensky poistené a z hľadiska zdravotného poistenia zostanú poistencami štátu. Podľa ministra Richtera sa však môžu prihlásiť do Sociálnej poisťovne ako dobrovoľní poistenci. "Je to riešenie na úkor štátneho rozpočtu, lebo toto opatrenie si vyžiada isté finančné prostriedky,“ povedal. Ako dodal minister, pripravované opatrenie sa týka 212 tisíc nezamestnaných, ktorí sú evidovaní na úrade práce viac ako jeden rok.

Opatrenie zamestnávatelia vítajú. „Je to opatrenie, ktoré je naozaj dobré,“ povedal šéf Asociácie zamestnávateľských zväzov a združení SR Rastislav Machunka. Považuje ho síce za nesystémové, keďže vytvára dve kategórie zamestnancov, avšak dlhodobo nezamestnaných môže vtiahnuť do pracovného procesu. "Po roku z nich môže spraviť dlhodobo zamestnaných,“ dodal Machunka.

Zámer vlády podporuje aj Konfederácia odborových zväzov SR. „Videli sme aj úskalia, na ktoré sme upozornili, ale tie kladné dôvody vyhrávajú nad zápornými,“ povedal šéf KOZ Jozef Kollár. Za úskalie odborári považujú to, že takíto zamestnanci nebudú sociálne poistení. „Dvaja zamestnanci na rovnakom poste by mali rôzny zárobok. Jeden by odvádzal do Sociálnej poisťovne, druhý nie,“ upozornil odborársky šéf.


