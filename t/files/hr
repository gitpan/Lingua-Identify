
TorabiZaštitari Mekkija Torrabija, samozvanog marokanskog iscjelitelja, fizički su nasrnuli na Nacionalovog fotografa Krasnodara Peršuna. Nemili događaj odvijao se u poslijepodnevnim satima ispred jednog od paviljona na zagrebačkom Velesajmu, gdje je Torabi održavao svoje iscjeliteljske seanse. Torabijeve gorile okružile su Peršuna dok je sjedio u svom automobilu. "Premda nisam bio na području gdje se ovaj događaj odvijao, već sam fotografirao sa javne površine, što mi nitko ne može zabraniti, najprije mi je prišao pomoćniK Mekija Torabija. Iza njega su došla i četiri zaštitara, koja su okružila automobil", priča Peršun. Zaštitari su, nastavlja, postali agresivni nakon što im je, na njihov upit, odbio pokazati osobne isprave.

"Obzirom da nemaju nikakvo pravo tražiti me bilo kakve dokumente, oglušio sam se na njihov zahtjev. Nakon toga su mi zaprijetili da moram izbrisati sve slike iz fotoaparata, ističući da će zaplijeniti fotoaparat", kaže Nacionalov fotograf, na kojeg su Mekijevi zaštitari, zajedno s pomoćnikom, koji, uzgred rečeno, uopće nema hrvatsko državljanstvo, u tom trenutku i fizički nasrnuli.

"Jedan mi je strgnuo naočale sa glave, dok je drugi krenuo ulaziti u automobil", prepričava šokirani fotograf. U tom trenutku on je počeo vikati i prijetiti da će zvati policiju, nakon čega su se Mekkijevi pobočnici povukli na područje Velesajma. Peršun je i dalje na mjestu incidenta. Čeka policijske djelatnike, kojima će prijaviti Mekijeve zaštitare, zajedno s njegovim pomoćnikom, i to za prijetnje i fizički napad.

Premda nisu u potpunosti poznati razlozi koji su ponukali Mekkijeve ljude na ovakvu divljačku reakciju prema jednom predstavniku medija, motivi za to mogu se pronaći u pisanju tjednika Nacional, koji se recentno u nekoliko navrata kritički osvrnuo na djelovanje Mekkija Torabija. Među ostalim, tamo su prenesene izjave pojedinih stručnjaka koji su ga nazvali običnim šarlatanom. Zbog toga je Torabi preko svojih hrvatskih odvjetnika zatražio ni manje ni više nego milijun kuna 'odštete'.