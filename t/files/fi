Leijonien haasteena illan MM-jääkiekkopelissä on Valko-Venäjän keskialueen puolustussumpun murtaminen.

On odotettavissa, että vastustaja pyrkii miehittämään keskialueen tiiviisti ja iskemään maalinsa vastahyökkäyksistä.

- Siellä on keskialueella yleensä viisi äijää odottamassa. Oma pelaaminen pitää olla nopeaa. Pitäisi pystyä kääntämään rivakasti peliä hyökkäyssuuntaan kiekon saatuamme, etteivät he ehdi muodostaa puolustusryhmitystään, sanoi Jarkko Immonen.

Myös päätykiekot Valko-Venäjän puolustajien taakse ovat lääkkeenä sumppupuolustuksen ohittamiseksi.

- Välillä joudumme väkisinkin kohtaamaan keskialueen lihamuurin. Silloin pitää tulla kovalla vauhdilla ja heittää myös kiekkoa päätyyn, totesi päävalmentaja Jukka Jalonen.

Pelkkään puolustamiseen valkovenäläiset eivät kuitenkaan tyydy. Joukkueessa on KHL-pelaajia, jotka osaavat varmasti pistää kiekon Suomen pömpeliin.

- Taitavia jätkiä siellä on. He osaavat haastaa yksi vastaan yksi -tilanteissa, Immonen tuumi.

Osalalta odotetaan häiriötä ja hämminkiä

Laitayökkääjä Oskar Osala pääse illan pelissä debytoimaan MM-tasolla. Isokoinen Osala ottaa paikan Suomen neljännessä hyökkäysketjussa keskushyökkääjä Riku Hahlin ja Leo Komarovin rinnalta.

- Toivon Osalan pelaavan yritteliäästi, suoraviivaisesti ja fyysisesti. Odotan hänen myös ampuvan paljon ja ajavan maalille aiheuttamaan häiriötä ja hämminkiä, Jalonen kertoi.

Keskushyökkääjä Juha-Pekka Hytönen siirtyy kolmosketjuun. Tommi Santala on puolestaan Suomen ns. 13. hyökkääjä. Jori Lehterä seuraa Valko-Venäjä -ottelun katsomosta.

- Yksikään pelaaja ei ole pettänyt, mutta haluamme nyt kokeilla "Oskua", Jalonen totesi. 