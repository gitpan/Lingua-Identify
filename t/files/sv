För att tragedin inte ska upprepas valde demonstranterna att natten till fredagen placera svartklädda vakter, beväpnade med slangbågar, vid ingångarna till lägret som ligger i Silomdistriktet, mitt i huvudstaden. Samtliga ingångar utom spärrades av efter våldsutbrottet på torsdagen.

Myndigheterna replikerade snabbt genom att använda tårgas och vattenkanoner mot de rödklädda demonstranterna. Journalister rapporterade om lastbilar som anlänt till området med tungt beväpnade soldater. Krigsmakten uppgav att prickskyttar också skickats dit. De får använda skarpa kulor som varningsskott — i "självförsvar" mot "beväpnade terrorister", hette det.

På fredagsmorgonen svensk tid kom rapporter om att armén skjutit gummikulor rakt in i folkmassan. Enligt vissa uppgifter kan det också röra sig om skarpa skott.

Regimen hade förvarnat om att armén skulle kunna ta till våld, men också poängterat att ingen som frivilligt lämnade lägret skulle komma att skadas.