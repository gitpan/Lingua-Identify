Не би трябвало бюджетът за култура да се формира на остатъчен принцип. Това заяви във Варна президентът Георги Първанов, предаде репортер на радио „Фокус”-Варна. Президентът откри Четвъртия международен поетичен фестивал „Славянска прегръдка” в градската художествена галерия на Варна. Пред поетите и художниците Първанов заяви, че ако всички ние осъзнаем, че културата е този приоритет, който ще изведе България и ще я нареди в челните редици на държавите от Европейския съюз, тогава ще осъзнаем, че това е една от най-добрите антикризисни мерки. Първанов бе категоричен, че в 20 години преход да се промени ситуацията и да се реформира всичко в страната, като че ли е забравено едно нещо – да се реформира културата. Президентът Георги Първанов подчерта, че когато България е влязла в Европейския съюз, славянската азбука е била утвърдена като третата азбука, изписана на еврото, което утвърждава значимостта на славянската азбука. Първанов добави, че е приел да участва във фестивала без колебание, за да може да бъде част от това вълнение. Георги Първанов поздрави варненските управници като заяви, че когато един добър управленец реши, може да подкрепи културата.
В Четвъртия международен поетичен фестивал „Славянска прегръдка” са взели участие 37 поети от 11 славянски държави. Освен прекия културен обмен, радетели на идеята във филиалите на славянските страни, станали вече и приятели на България и Варна, работят и по лобирането за кандидатура на Варна за Европейска столица на културата.
Десислава СТОЯНОВА 