A kormányfő - a cseh jogrend megfogalmazását idézve - közvetetten ismét utalt arra, hogy azok a szlovák állampolgárok, akik felvennék a magyart, elveszíthetik szlovák állampolgárságukat. Beismerte, hogy ehhez a szlovák alkotmány módosítására is szükség lenne. "Végső soron az alkotmány is módosítható" - jegyezte meg. Arra a konkrét kérdésre azonban, hogy ő személyesen támogatná-e, hogy a szlovákiai magyarok elveszítsék szlovák állampolgárságukat, Fico kitérően felelt.

Megjegyezte egyebek között, hogy "mi nem harcolunk a szlovákiai magyarok ellen". Szerinte, ha a szlovákiai magyarok elégedetlenek lennének helyzetükkel, akkor azt ki is mutatnák. Gyakorlatilag az egész szlovákiai politikai elit - kivéve a Magyar Koalíció Pártját és a Híd polgári pártot - elutasította csütörtökön a tervezett magyarországi törvénymódosítást.

Miroslav Lajcák külügyminiszter szerint az állampolgársági törvény módosítása a gyakorlatban semmit sem kínál a szlovákiai magyaroknak, de jogi bizonytalanságba elijesztheti őket. "Ez a törvény semmit sem kínál állampolgárainknak, nem ad nekik semmiféle jogot, sem előnyt, amivel ma, mint szlovák állampolgárok ne rendelkeznének. Amit kínál nekik, az a jogbizonytalanság, amely a két országhoz fűződő elméleti államjogi kapcsolatból ered" - jelentette ki a kormány rendkívüli ülése után. Lajcák szerint a magyar etnikai kötődés erősítése a szlovák állampolgári kötődés rovására történne.