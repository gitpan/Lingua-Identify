Cumhurbaşkanı Abdullah Gül, TBMM'de grubu bulunan partilerin
liderleriyle tek tek görüşecek. Bu kapsamda, Gül ilk görüşmesini ana
muhalefet lideri, CHP Genel Başkanı Deniz Baykal ile yaptı

Cumhurbaşkanlığı tarafından basına dağıtılan görüşmeye ilişkin
görüntüde, Cumhurbaşkanı Gül, Baykal’ı makam odasının kapısında
karşılıyor. Görüntülerde, Baykal’ın "Son gelişimde oda bu şekli almış
mıydı?" sözleri üzerine Cumhurbaşkanı Gül’ün "Böyleydi. Vakit geçti
epeyce" dediği duyuldu.

CHP lideri Baykal, görüşme için Çankaya Köşkü'ne protokol kapısından
saat 17.25'te giriş yaptı. Yaklaşık 1 saat 40 dakika süren görüşmeden
sonra Baykal Köşk'ten ayrıldı. CHP lideri Köşk'ten çıkarken yaptığı
açıklamada 'Yararlı bir görüşme oldu. Gündemdeki konuları
değerlendirdik" dedi.

Baykal-Gül buluşmasında gündemin yargı krizi ve Anayasa değişikliğine
odaklanması bekleniyordu.

Cumhurbaşkanlığı kaynakları, Gül'ün son gelişmelerle ilgili yüksek
yargı organlarının başkanlarını kabul etmesi ve geçen hafta Başbakan
Recep Tayyip Erdoğan ve Genelkurmay Başkanı Orgeneral İlker Başbuğ ile
yaptığı üçlü görüşme bağlamında liderlerle bir araya geleceğini
bildirdi. Buna göre Gül, yarın (perşembe) BDP ve MHP liderlerini kabul
edecek.