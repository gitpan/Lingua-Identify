Najžešća stranačka borba vodit će se na području Zapadnohercegovačke, Hercegbosanske i Posavske županije gdje će i nakon ovih izbora vlast pokušati formirati HDZ BiH i HKDU na jednoj, odnosno HDZ 1990., HSP i Lijanovići na drugoj strani. Te će tri županije s hrvatskom većinom biti prave političke arene u kojima će se političke stranke, kao gladijatori, boriti svim raspoloživim demokratskim i prljavim oružjima. Tu se ne radi samo o preuzimanju ili zadržavanju vlasti, ulog je u svakom smislu preveliki. U Središnjoj Bosni, kao i u Hercegovačko-neretvanskoj županiji formiranje vlasti ovisit će u konačnici o bošnjačko-hrvatskoj koaliciji tako da će u tom smislu biti od iznimnog značaja odnos SDA i SBiH, odnosno Sulejmana Tihića i Harisa Silajdžića pa možda i Fahrudina Radončića, spram jednoga od dva HDZ-a. U Središnjoj Bosni i Posavskoj županiji moguće je da ključnu ulogu o sudjelovanju Čovićevog ili Ljubićevog HDZ-a u vlasti s Bošnjacima, kao i do sada, odigra HSS-NHI, ako postigne očekivane rezultate i dobije nekoliko zastupnika u županijskim skupštinama. 

Na entitetskoj i državnoj razini borba za raspodjelu ministarskih dužnosti vodit će se između HDZ-a BiH i HDZ-a 1990. i HSP-a i to će opet ovisiti od odnosa s bošnjačkim strankama u FBiH odnosno od odnosa sa srpskim i bošnjačkim strankama na državnoj razini. Prema trenutačnom raspoloženju i odnosima između najjačih hrvatskih i bošnjačkih stranaka, pod uvjetom da hrvatske stranke poluče makar približno iste izborne rezultate, u FBiH vlast bi mogli kreirati devedesetka i pravaši, bez Čovićevih kadrova, ali zato objektivno Božo Ljubić i Zvonko Jurišić teško u takvim relacijama mogu računati na ministarske pozicije na državnoj razini. 