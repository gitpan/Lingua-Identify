Pa nam gre to, kar se mesta tiče, včasih kar težko iz rok. To še posebej velja za nekatere politike, ki so na žalost pripravljeni rušiti še tako pozitivno idejo, če ta prihaja iz druge politične opcije. Torej: politiki, zavedajte se, da je na prvem mestu interes Maribora in Mariborčanov in šele nato se lahko greste v vašem političnem peskovniku razne igrice.

Vsi iščejo prostor pod soncem in tudi Maribor bo moral najti svoje mesto. Tradicija drugega industrijskega mesta v Jugoslaviji je nedvomno preteklost, pa čeprav je v poslovni coni Tezno danes zaposleno toliko ljudi, kot včasih v TAM-u. V Mariboru ni več proizvodnega podjetja, ki bi imelo 1000 zaposlenih, še tri desetletja nazaj je bilo takšnih vsaj 10, na čelu s skoraj 9000 delavci TAM-a. Danes imamo številna manjša podjetja, ki jih marsikdo izmed nas sploh ne pozna, poznajo pa jih največji svetovni gospodarski velikani, za katere delajo.

Maribor je zagotovo šolski primer, kako težko se je soočiti s preteklostjo in predvsem sprejeti dejstvo, da se nekatere zadeve pač spreminjajo in da je treba poiskati nove poti.

In v mestu jih v veliki meri uspešno iščemo. Turizem je le ena od panog, ki bi lahko nadomestila nekdanjo industrijsko usmerjenost. Eko turizem, športni turizem, kongresi, to je le del priložnosti, ki v Mariboru dobivajo svoj prostor in veljavo, možnosti pa so še velike. Treba se je sprehoditi samo po avstrijskih in italijanskih smučiščih in pogledati, kaj nudijo zimskim in tudi poletnim gostom. Na žalost pa je individualne iniciative še vedno zelo malo. Na Pohorju lahko na preste ene roke preštejemo turistične kmetije, ki bi ponudile recimo domače ekološke dobrote. A tudi to je danes vaba za turiste.

Že v zgodovini je Maribor slovel kot mesto z izredno ugodno logistično lego. In tudi danes je tako. V dveh urah smo lahko na Dunaju ali pa na morju, do ‘hribov’ pa imamo le 10 minut. Le malo evropskih mest ima letališče tako blizu centra, a kaj, ko imamo že vrsto let letališče brez letal in nič ne kaže, da bi ga uspeli oživeti. Morda bo to uspelo Pošti, ki naj bi imela interes za nakup. 